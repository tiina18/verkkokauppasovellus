# verkkokauppasovellus

Kuvaus kehittämästäni verkkokauppasovelluksesta

Projektinani toteutin yksinkertaisen verkkokauppasovelluksen, jossa rekisteröitynyt sisäänkirjautunut käyttäjä voi tehdä tilauksia verkkokaupassa olevista tuotteista. Sovelluksen frontend-toiminnallisuudet toteutin JavaScript-ohjelmointikielllä ja backend-toiminnallisuudet Node.js:ää, Express:iä ja Mongoosea hyödyntäen. Tietokantana toimii MongoDB. Opettelin myös käyttämään OpenAI:n ChatGPT:tä hyödyksi sovelluskehityksessä.

Verkkokaupan valikoimassa olevat tuotteet näkyvät kauppasivulla, jonne tuotteet noudetaan verkkokaupan tietokannan products-kokoelmasta. Tuotteiden lisäys tietokantaan tapahtuu erilliseltä tuotteiden lisäys-lomakkeelta. Verkkokaupan tuotteet näkyvät etusivulla olevassa tuotenäkymässä. Tuotteet, tuotteiden määrät ja kategoriat, joihin tuotteet kuuluvat on määritelty sovelluksessani valmiiksi, eikä niitä voi itse lisätä tai muokata esim. erilliseltä ylläpitäjän hallinnointisivulta. Ylläpitäjän hallinnointisivut harkitsen tekeväni sovellukseeni jatkokehitysvaiheessa, sillä se helpottaa huomattavasti verkkokauppasovelluksen ylläpitämistä myöhemmässä vaiheessa.

Tuotteita voidaan etsiä tuotevalikoimasivulla olevasta hakukentästä. Hakukenttä näyttää tällä hetkellä minkä tahansa tuote-objektin sisältämän merkkijonon perusteella tuotteen verkkokaupan tuotenäkymässä, minkä aion jatkossa kehittää rajaamalla haun tapahtuvan esim. tuotenimen perusteella.

Verkkokaupassa oleville tuotteille on määritelty tuotekohtainen varastosaatavuus, jonka rajoissa tuotteita voidaan lisätä ostoskoriin. Ostoskoritoiminnallisuuden tein hyödyntäen local storagea (paikallista tietovarastoa), johon ostoskoriin lisätyt tuotekohtaiset objektit tallennetaan merkkijonomuodossa. Local storagesta ostoskorin taulukko noudetaan mm. tilaussivulle sekä tilauksen yhteenvetosivulle, joissa näkyvät tilattavat/tilatut tuotteet tuotetietoineen sekä tuotteiden kokonaissumma. Ostoskorista voi muokata tilattavien tuotteiden määrää lisäämällä tai vähentämällä tuotteita, poistaa tuotteita tuotekohtaisesti tai tyhjentää koko ostoskorin sisältö. Ostoskorissa näkyy ostoskorissa olevien tuotteiden kokoniassumma.

Ostoskorista pääsee sisäänkirjautumisnäkymään, jossa käyttäjä voi kirjautua sisään, jos hänellä on olemassa kirjautumistunnus. Mikäli käyttäjällä ei ole kirjautumistunnusta, niin hän pääsee sisäänkirjautumisnäkymästä käyttäjänluontinäkymään, jossa hän voi luoda itselleen käyttäjätunnuksen ja salasanan. Käyttäjän luoma käyttäjänimi ja salasana tallentuvat verkkokaupan users-tietokantaan. Kun käyttäjä on kirjautunut sisään onnistuneesti niin hänet ohjataan tilaussivulle, jossa näkyy yhteenveto tilattavista tuotteista. Tilaussivulla näkyvät tilattavat tuotteet, tilattavien tuotteiden määrä, tuotteiden yksikköhinnat sekä tilauksen loppusumma. Tilausnäkymässä käyttäjältä kysytään etu- ja sukunimi, jotka tallentuvat tilattavien tuotteiden tietojen kanssa orders-kokoelmaan verkkokaupan tietokantaan.

Tilauksen tekemisen onnistuttua käyttäjälle aukeaa näkyviin tilauksen yhteenvetonäkymä, jossa näkyvät tilattavien tuotteiden tiedot sekä loppusumma. Sovellukseni kehitysvaiheessa en lisää verkkokauppaan minkäänlaista maksusuoritusmahdollisuutta, sillä en tiennyt tarpeeksi maksusuorituksen testausmahdollisuuksista. 
